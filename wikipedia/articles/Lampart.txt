Lampart (Panthera) – rodzaj ssaka z rodziny kotowatych (Felidae).

Występowanie
Rodzaj obejmuje gatunki występujące w Azji, Afryce i Ameryce

Cechy charakterystyczne
Przedstawiciele rodzaju Panthera jako jedyne kotowate potrafią ryczeć, związane jest to z odpowiednią budową krtani. Charakterystyczne jest też niepełne skostnienie kości gnykowej.

Systematyka
Nazewnictwo
Nazwa rodzajowa pochodzi od greckiego słowa πάνθηρ panther – „pantera, lampart”

Podział systematyczny
Do rodzaju Panthera zaliczane są gatunki współcześnie żyjące

Panthera leo – lew afrykański
Panthera onca – jaguar amerykański
Panthera pardus – lampart plamisty
Panthera tigris – tygrys azjatycki
Panthera uncia – irbis śnieżny
oraz gatunki wymarłe:

Panthera atrox – lew amerykański
Panthera blytheae
Panthera gombaszoegensis
Panthera palaeosinensis
Panthera pardoides
Panthera spelaea – lew jaskiniowy
Panthera youngi
Panthera zdanskyi
Irbis śnieżny poprzednio umieszczany był w rodzaju irbis (Uncia).

Prace Luo i in. (2004) oraz Mazáka i Grovesa (2006) wykazały istotne różnice genetyczne pomiędzy podgatunkami tygrysa i na tej podstawie Mazák i Groves dokonali rewizji rodzaju i zaproponowali przesunięcie tygrysa sumatrzańskiego i wymarłego już tygrysa jawajskiego do rangi gatunków.

Ewolucja
Prawdopodobnie wspólny przodek gatunków zaliczanych do Panthera był morfologicznie najbardziej zbliżony do współczesnego lamparta. Żył około 5-4 mln lat temu. Wszystkie żyjące współcześnie gatunki są ze sobą bardzo blisko spokrewnione. Tygrys oddzielił się najwcześniej od linii ewolucyjnej pozostałych gatunków. Najmniej różnią się geny jaguara i tygrysa.

Hybrydy
 Osobny artykuł: Panthera - hybrydy.
Pokrewieństwa pomiędzy wielkimi kotami są na tyle bliskie, że ich gatunki mogą się łatwo krzyżować dając czasami płodne potomstwo w linii żeńskiej. Najczęściej spotykaną hybrydą jest potomek tygrysicy i lwa - nazywany lygrysem. Obecnie takie krzyżówki spotykane są jedynie w niewoli, ale nie można wykluczyć, że dawniej - kiedy obszary występowania obydwu gatunków pokrywały się w większym stopniu - występowały również w warunkach naturalnych.
