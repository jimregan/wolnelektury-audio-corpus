Andrzej Glass
Andrzej Glass - (ur. 9 października 1930) syn Henryka Glassa, inżynier lotniczy, konstruktor lotniczy, historyk lotnictwa, harcmistrz, członek Naczelnictwa ZHR w kadencji 2006-2008.

Działalność zawodowa
Pracował w PZL Okęcie jako konstruktor przy projekcie samolotu PZL-104 Wilga w zespole kierowanym przez mgr inż. Bronisława Żurakowskiego. W późniejszym okresie pracował naukowo w Instytucie Lotnictwa oraz w Instytucie Historii Nauki i Techniki PAN. Były redaktor naczelny miesięcznika "Technika lotnicza i astronautyka". Jest autorem ponad 40 książek z historii techniki lotniczej.

Harcerstwo
Do harcerstwa wstąpił w 1943 roku. W latach 1957 - 1961 prowadził referat lotniczy Stołecznej Komendy Chorągwi ZHP, oraz harcerskie kursy lotnicze: drużynowych, instruktorów modelarstwa oraz szybowcowe. Powrócił do czynnej pracy harcerskiej w 1980 roku. Twórca systemu harcerskiego wychowania lotniczego. Przewodniczący Rady Wychowania Lotniczego ZHP w latach 1981-1995.

W 1995 roku przeszedł do ZHR. Autor kilkunastu książek harcerskich i wielu artykułów. Obecnie pełni funkcje członka Naczelnictwa ZHR oraz przewodniczącego Kapituły Stopnia Harcerza Rzeczypospolitej w Mazowieckiej Chorągwi Harcerzy ZHR.

13 kwietnia 2008 roku został odznaczony przez Prezydenta Rzeczypospolitej Polskiej Krzyżem Kawalerskim Orderu Odrodzenia Polski.

